# Introduzione

In questo documento vengono presentati tre principi didattici, indipendenti l'uno dall'altro. Eccoli in ordine arbitrario:
1. La prassi precede la teoria.
2. Chi insegna non deve certificare le competenze.
3. La comunicazione più efficace è tra due sole persone.

# La prassi precede la teoria

Come esempio, consideriamo l'insegnamento dell'algebra, sebbene quanto detto qui si applichi anche a qualunque altra disciplina di studio.

In un corso universitario di algebra, solitamente, si seguono questi passi:
* Prima, si espongono le definizioni dei concetti usati dall'algebra.
* Poi, si espongono i principali teoremi usati nell'algebra, con eventuali dimostrazioni. Tali teoremi fanno uso delle definizioni esposte in precedenza.
* Infine, si risolvono problemi di natura algebrica, facendo uso dei teoremi esposti in precedenza.

Questo ordine di esposizione dei concetti sembra ovvio, in quanto per poter risolvere dei problemi è necessario conoscere i teoremi da usare in tali risoluzioni, e per poter esprimere rigorosamente dei teoremi è necessario aver definito i concetti usati da tali teoremi.

Però, si converrà che tale ordine di esposizione procede dall'astratto al concreto.

Infatti, le definizioni matematiche sono a un alto livello di astrazione, cioè sono altamente teoriche.
I teoremi matematici sono ancora piuttosto astratti, ma a un livello di astrazione inferiore rispetto alle definizioni; cioè sono ancora piuttosto teoriche, ma sono più pragmatiche delle definizioni.
Infine, i problemi matematici sono meno astratti dei teoremi, cioè sono più pragmatici dei teoremi e molto più pragmatici delle definizioni.

Quindi, spesso a livello dell'intero corso di algebra, ma quanto meno a livello di ogni capitolo del libro di testo, si passa dall'astratto al concreto, dalla teoria alla prassi. Si passa dai casi generali ai casi particolari, dalle categorie agli esemplari.

Tuttavia, la mente umana non funziona così. La mente non è in grado di assimilare definizioni, senza avere già chiare alcune proprietà (ossia teoremi) di tali concetti definiti, e non è in grado di assimilare dei teoremi senza avere chiari alcuni esempi concreti (che compaiono nei problemi), a cui tali teoremi si applicano.

E quindi, come è possibile che parecchie persone (ma in realtà non moltissime) riescano a capire la matematica, nonostante questo approccio psicologicamente inadeguato?

Questo è possibile grazie a tre meccanismi:
* Alle scuole primarie si imparano dei concetti elementari, che fungono da esempi per i concetti più astratti imparati nelle scuole medie inferiori, che fungono da esempi per i concetti più astratti imparati nelle scuole medie superiori, che fungono da esempi per i concetti più astratti imparati nelle università. D'altra parte, se ogni definizione fosse immediatamente comprensibile, perché non usare fin dalla scuola primaria le definizioni usate nei corsi universitari?
* Chi ha buona memoria, quando ascolta una definizione la prima volta, in realtà non la si capisce, ma la memorizza come formula magica. Quando poi vede degli esempi concreti, richiama alla coscienza la formula memorizzata, e finalmente la capisce.
* Chi non ha buona memoria, quando ascolta una definizione la prima volta, in realtà non la si capisce, e la dimentica rapidamente, e quindi sta solo perdendo tempo. Quando poi vede degli esempi concreti, si immagina spontaneamente i concetti descritti in tali esempi, anche se non ne ha in mente una definizione precisa. Poi, rileggendo il libro una seconda volta, finalmente capisce le definizioni, che non sono altro che astrazioni dei concetti concepiti tramite gli esempi. Quindi, chi non ha un'ottima memoria, ossia quasi tutti, per capire un testo di matematica, lo deve leggere più volte. Quasi nessuno riesce a passare un esame di matematica leggendo il testo una sola volta.

Ecco un caso che mostra quanto gli esempi siano più importanti delle definizioni. Un insegnante di scuola primaria aveva sempre disegnato i triangoli con un lato orizzontale e il resto del triangolo sopra questo lato.

Un giorno, è comparso un triangolo con un lato orizzontale e il resto del triangolo sotto questo lato. Molti alunni lo hanno chiamato "triangolo rovesciato".
Un altro giorno, è comparso un triangolo senza alcun lato orizzontale. Molti alunni lo hanno chiamato "triangolo inclinato".
Tuttavia, in matematica, non esistono né triangoli rovesciati, né triangoli inclinati.

Chiaramente, disegnare i triangoli sempre con un lato orizzontale e il resto del triangolo sopra questo lato aveva ingenerato un'idea impropria del concetto di "triangolo". L'insegnante avrebbe dovuto disegnare triangoli meno particolari, cioè senza lati orizzontali.
Ovviamente, qualunque singolo triangolo non può essere del tutto generale. Però sarebbe stato sufficiente esibire una mezza dozzina di triangoli, di varie conformazioni. A quel punto, una definizione formale sarebbe stata comprensibile.

In conclusione, qualunque buon corso di matematica dovrebbe iniziare mostrando una varietà di esempi molto concreti degli oggetti di studio, e mostrare come risolvere problemi con tali oggetti concreti.

Dopo aver imparato ad affrontare tali problemi concreti, con metodi concreti, si possono mostrare proprietà che valgono in tutti i casi considerati. Tali proprietà sono i teoremi.

Dopo aver appreso tali proprietà, si possono generalizzare gli oggetti visti, dando la definizione dell'insieme che include tutti i casi particolari, e che quindi sarà l'insieme delle entità matematiche per cui valgono le proprietà già note.

Tutto ciò vale anche per altre discipline.

Per esempio, in chimica, invece di iniziare a parlare del concetto di ossido-riduzione, si devono presentare decine di importanti reazioni chimiche, poi classificarle in base alle loro caratteristiche, e infine dare dei nomi a tali classi di reazioni.

Come altro esempio, nel diritto, invece di iniziare a parlare del concetto di reati contro il patrimonio, si devono presentare decine di importanti reati, poi classificarli in base alle loro caratteristiche, e infine dare dei nomi a tali classi di reati.

# Chi insegna non deve certificare le competenze

Molte scuole eseguono esami di profitto degli studi. Tali esami avvengono tipicamente al termine dell'anno, ma anche durante il corso dell'anno.

Questo avviene sia nella scuola primaria (con le pagelle e con l'esame di licenza), sia nell'università (con gli esami degli insegnamenti ed con l'esame di laurea), sia nelle scuole medie.

Alcune scuole e ordini professionali hanno esami di ammissione. Qui non parleremo di tale tipo di esami, ma solo degli esami conclusivi o intermedi, detti "esami di profitto".

Solitamente tali esami di profitto vengono preparati, sottoposti e valutati dagli stessi docenti responsabili dell'insegnamento.

Può avere senso che all'inizio, durante, o alla fine di un corso un insegnante esamini le competenze degli alunni per calibrare il proprio insegnamento, mantenendo segreti gli esiti di tali esami, ossia condividendoli solo con lo studente, o anche con i suoi genitori, se minorenne, ma non condividendoli con l'istituzione scolastica né con altri enti, se non per scopi statistici, adeguatamente anonimizzati.

Quindi tali esami "ad uso interno" non hanno valore giuridico, e non certificano competenze verso il resto del mondo. Sono solamente un modo di far conoscere all'insegnante, all'alunno, e ai suoi genitori il livello di competenza attuale dello studente, ed eventualmente per valutare l'efficacia degli insegnamenti.

Tuttavia, trascrivere su un documento avere valore legale, come un registro ufficiale o un certificato, l'esito di esami di profitto eseguiti dall'insegnante stesso risulta inappropriato, per vari motivi:
* Dato che il futuro dell'alunno dipende dalle valutazioni dell'insegnante, l'alunno eviterà di porre all'insegnante obiezioni o domande che possano apparire come una critica all'insegnante, ma soprattutto eviterà di chiedere chiarimenti, in quanto tali richieste potrebbero dimostrare l'inadeguatezza della preparazione dell'alunno stesso. Tutto ciò ne compromette le possibilità di apprendimento, perché l'alunno non avrà l'opportunità di chiarire i propri dubbi, che rimarranno tali.
* Se l'insegnante ha delle opinioni eterodosse o semplicemente errate sulla propria materia, tenderà a insegnare tali idee e a verificarne l'acquisizione da parte dei suoi allievi, che quindi apprenderanno una visione del mondo particolare, non conforme a quella del resto della popolazione. Se invece le competenze sono accertate da un ente distinto da quello che impartisce l'insegnamento, si ha una convergenza degli obiettivi formativi tra l'insegnante e l'esaminatore, in quanto eventuali divergenze comprometterebbero il successo degli alunni in tali esami.
* Se la stessa persona deve occuparsi sia di insegnare che di certificare, deve dedicare tempo sia a prepararsi come insegnante che a prepararsi come certificatore. Una maggiore specializzazione comporta più elevate professionalità.
* Se durante l'orario di lezione si trascorre molto tempo a valutare (ossia interrogare, sottoporre verifiche, presentare la correzione delle verifiche) si può dedicare poco tempo alle spiegazioni.

In conclusione, ci sono tre tipi di esami:
* Esami di ammissione
* Esami di profitto ad esito segreto o statistico
* Esami di profitto ad esito pubblico

Qui si asserisce che il terzo tipo di esami, ossia **gli esami di profitto ad esito pubblico**, **non devono essere condotti dagli stessi insegnanti che hanno impartito quegli insegnamenti**.
In realtà, non sarebbe irragionevole neppure pensare che tali esami dovrebbero essere completamente aboliti, lasciando l'accertamento delle competenze agli esami di ammissione alle scuole, agli organismi di certificazione professionale, e ai concorsi pubblici.

# La comunicazione più efficace è tra due sole persone

La modalità tipica di tenere una lezione scolastica, o una conferenza divulgativa, o una conferenza scientifica è che il relatore parla per decine di minuti, senza venire interrotto, eventualmente mostrando pagine proiettate o disegnando su una lavagna, e alla fine viene concesso agli uditori il diritto di porre alcune domande.
Qui si sostiene che tale modalità di comunicazione è inefficace.

## Le lezioni in diretta a una collettività di uditori hanno dei difetti

Quando un insegnante/relatore tiene lezione a una collettività di studenti/uditori, si hanno i seguenti inconvenienti:
* Qualche studente arriva in anticipo, e quindi perde tempo in attesa della lezione.
* Qualche altro studente arriva in ritardo, e quindi si perde parte della lezione.
* L'insegnante spiega cose che presumono si conosca quanto spiegato nelle lezioni precedenti, o addirittura nelle scuole precedenti, ma alcuni studenti non conoscono quelle nozioni, perché tali nozioni non facevano parte del programma delle scuole di provenienza, o gli studenti non avevano potuto o voluto studiarle, o comunque non le avevano capite. Quindi non capiscono neanche questa lezione. Spesso tale inefficacia della lezione per tali studenti compromette la comprensione anche delle lezioni successive, così che lo studente perde completamente il senso di tutto il corso.
* D'altra parte, a volte, l'insegnante, rendendosi conto che parecchi studenti non hanno i requisiti per comprendere la lezione in programma, interrompono il programma, e ripetono le lezioni che sarebbero dovute essere già state apprese. Ciò è una perdita di tempo per quegli studenti che avevano già capito e studiato tali lezioni.
* Alcuni studenti, per vari motivi, possono essere già in possesso delle conoscenze/competenze spiegate in una lezione, anche se tali nozioni non facevano parte del precedente corso di studi. Anche in questo caso, tale lezione è una perdita di tempo per quegli studenti.
* Alcuni argomenti possono essere spiegati rapidamente, mentre altri richiedono più tempo. È difficile fare una lezioni di dettaglio appropriato e di senso compiuto che duri esattamente quando il tempo stabilito per la lezione.
* Quando si spiega qualcosa, uno studente può distrarsi e non afferrare una frase, oppure per sue carenze, può non comprendere il significato di tale frase, o può aver bisogno di una spiegazione più lenta e più concreta. Se si mantiene l'attuale spiegazione, tale studente non capirà. Se si ripetessero le frasi, si aggiungessero sinonimi o riformulazioni delle frasi già dette, si rallentasse la spiegazione, si aggiungessero esempi, la spiegazione risulterebbe comprensibile a più persone, ma si allungherebbe il tempo richiesto dalla lezione, e per alcuni studenti questo risulterebbe una perdita di tempo.
* Quando una persona ha una curiosità, che sia puramente intellettuale oppure finalizzata a risolvere uno specifico problema, tale persona è molto interessata e recettiva alle risposte che le vengono date, e tende a memorizzare tale risposte. Se invece non nutre alcun interesse per una questione, tende a capirla più difficilmente e a dimenticarsela rapidamente. Ovviamente diversi studenti hanno curiosità diverse, e quindi una singola lezione non potrà soddisfare le curiosità di tutti.

## Le lezioni registrate sono un miglioramento rispetto a quelle in diretta

Se un insegnante registra le proprie lezioni con una telecamera, o anche solo con un registratore audio, e gli studenti visionano o ascoltano tali registrazioni, si hanno notevoli miglioramenti, rispetto alla lezione in diretta:
* Non ci sono né anticipi né ritardi alla partecipazione alle lezioni, né distrazioni, perché ogni studente può scegliere quando iniziare e quando interrompere la visione del filmato, e può tornare indietro di qualche secondo per riascoltare l'ultima frase.
* Ogni lezione può dichiarare i propri prerequisiti prima della lezione e anche durante la lezione, e proporre le lezioni registrate che spiegano tali concetti. Pertanto, gli studenti che non fossero in possesso di tali requisiti possono saltare alla lezione che spiega tali concetti. Alternativamente, quando uno studente, ascoltando una lezione, si accorge che è troppo semplice o troppo complessa rispetto alle proprie competenze, ne può sospendere l'ascolto e passare a un'altra lezione.
* Ogni studente che non ha assimilato una lezione può risentirla, come ripasso, mentre chi la conosce bene può evitare tale ripasso.
* Ogni studente può scegliere le lezioni che lo interessano maggiormente.
* Per una lezione registrata, non esiste una durata predefinita. Si possono fare lezioni di qualunque durata (anche se si sconsiglia di superare i 60 minuti).

## Le lezioni a una collettività hanno comunque dei difetti

Abbiamo visto che dovendo fare una lezione rivolta a una collettività di uditori, le lezioni registrate sono meglio delle lezioni in diretta.
Tuttavia, anche le lezioni registrate hanno vari difetti, in quanto possono capitare i seguenti casi:
* Uno studente non capisce alcuni punti della lezione, e avrebbe bisogno di ulteriori chiarimenti su tali punti, invece di passare a un'altra lezione.
* Uno studente, oltre ad alcune parti che lo interessano, si trova ad ascoltare altre parti che lo interessano meno o che comunque conosce già, e il cui ascolto è quindi una perdita di tempo.
* Uno studente ha delle curiosità specifiche, non trattate da alcuna lezione, o trattate solamente all'interno di qualche lezione non facile da individuare.

Riassumendo, le lezioni collettive non soddisfano le esigenze specifiche dei singoli studenti.

## Le lezioni individuali risolvono molti problemi

Se invece di fare una lezione a una collettività di uditori, si fa una lezione individuale, cioè una lezione in cui un professore si rivolge a un solo studente, il quale ha il diritto/dovere di chiedere che le sue esigenze siano soddisfatte, si evitano molti degli inconvenienti citati per le lezioni collettive:
* Se lo studente non capisce alcuni punti della lezione, può interrompere il professore e chiedere subito dei chiarimenti.
* Se uno studente sta sentendo alcuni aspetti che conosce già, può interrompere il professore, chiedendogli di omettere tali spiegazioni.
* Se uno studente ha delle curiosità specifiche, può sottoporre al professore tali curiosità, e ottenere risposte specifiche.

In tutti i casi citati, lo stesso professore può sondare il livello di conoscenze e di curiosità dello studente, calibrando di conseguenza la spiegazione.

Con le lezioni individuali, i problemi che rimangono sono:
* I possibili ritardi e anticipi nella partecipazione alle lezioni.
* Il tempo fisso da dedicare alla lezione, quando le esigenze dello studente richiederebbero un tempo minore o maggiore di quello previsto per la lezione.
* L'enorme tempo richiesto al professore per impartire lezioni individuali a tutti i suoi studenti (o, equivalentemente, l'enorme costo delle lezioni individuali).

## Le lezioni tra studenti risolvono altri problemi

Abbiamo visto che ci sono vari tipi di lezioni:
* Lezione in diretta da un professore a un gruppo.
* Lezione registrata da un professore e visionata da singoli studenti.
* Lezione interattiva da un professore a un singolo studente.

Esiste però un'ulteriore possibilità:
* Lezione interattiva da uno studente a un altro singolo studente.

Dato che in tale tipo di lezione chi insegna non è un insegnante professionista, chiameremo "professore" l'insegnante professionista, e semplicemente "insegnante" chiunque sta insegnando a uno studente, che sia un professore o un altro studente.

Ovviamente, per impartire un tale tipo di lezione, lo studente-insegnante dovrà avere appreso bene le nozioni che insegna, ma non è detto che debba essere, in generale, a un livello di studi superiore a quello dello studente a cui spiega la lezione.
Per esempio, si potrebbero avere due studenti che studiano la geografia delle nazioni europee. Prima uno impara il capitolo sulla Francia e l'altro il capitolo sulla Germania. Poi, il primo studente insegna la Francia al secondo studente, e poi il secondo studente insegna la Germania al primo studente.

Quindi, invece che ricevere una lezione da un professore, ogni studente può ricevere una lezione da un altro studente, più competente di lui sull'argomento della lezione.

Questa tecnica offre vantaggi e svantaggi, rispetto alle lezioni individuali da parte dei professori.

I vantaggi sono:
* Ogni studente potrebbe ricevere insegnamenti personalizzati per un tempo maggiore, a parità di costo (o, equivalentemente, per un costo minore, a parità di tempo). Per esempio, se il professore dedicasse 20 ore alla settimana all'insegnamento individuale, e ogni studente dedicasse solo 2 ore alla settimana ad insegnare, e ci fossero 10 studenti per ogni professore, si otterrebbe che il tempo complessivo dedicato a lezioni individuali impartite da studenti sarebbe 20 ore alla settimana, ossia uguale a quello dedicato a lezioni individuali impartite da professori. E quindi, mediamente, ogni studente potrebbe ricevere il doppio delle lezioni individuali, cioè 2 ore da un professore e 2 ore da un altro studente.
* Quando si insegna, si rafforza il proprio apprendimento. Infatti, molti studenti ripetono le lezioni da soli, senza che nessuno li ascolti, proprio per rafforzare il proprio apprendimento. Quindi tali lezioni inididuali studente-studente rafforzano l'apprendimento anche dello studente che impartisce la lezione, e non solo di chi la riceve.
* Quando si insegna, ci si rende conto di quali concetti non sono stati ben appresi. A questo punto, ovviamente, si dovrà chiedere aiuto a una terza persona. Altrimenti si rischia di non accorgersi di non aver imparato tutto ciò che si dovrebbe conoscere.
* In questo modo si stringono rapporti di collaborazione, se non di amicizia, tra gli studenti, che altrimenti potrebbero rimanere isolati. Tale collaborazione può essere utile anche per scambiarsi consigli sul proseguimento dei propri studi.

Gli svantaggi invece sono:
* In generale, uno studente non è bravo a insegnare quanto un professore, per la sua limitata conoscenza della materia.
* In generale, uno studente non è bravo a insegnare quanto un professore, per la sua limitata conoscenza della didattica.
* In generale, uno studente non è bravo a dare consigli quanto un professore, per la sua limitata conoscenza delle carriere accademiche e professionali.

Pertanto, le lezioni individuali da parte dei professori rimangono irrinunciabili, ma possono venire integrate da lezioni individuali da parte di studenti.

# Tecniche per migliorare le lezioni individuali

Ecco alcuni accorgimenti permettono di sopperire alle limitazioni citate prima.

## Come evitare ritardi e anticipi alle lezioni individuali

Tutti gli studenti devono avere sempre in agenda qualche attività a bassa priorità: leggere, scrivere, ascoltare o visionare lezioni registrate, sottoporsi a test.
Tali attività devono essere interrompibili e riprendibili dal punto di interruzione.

Tutti gli studenti e i professori si trovano nello stesso ambiente, che può essere un ambiente virtuale, gestito tramite un sistema di telecomunicazione.

Quando uno studente ha bisogno di una lezione individuale su un dato argomento da un professore o da un altro studente, invia una richiesta alla scolaresca. Se c'è una persona libera che è in grado di tenere una lezione su quell'argomento, tale persona viene avvisata e la lezione può iniziare immediatamente. Altrimenti la richiesta dello studente che ha bisogno della lezione viene messa in lista d'attesa, e lo studente può inviare un'altra richiesta. Se nessuna richiesta può essere soddisfatta, lo studente si mette a fare un'attività a bassa priorità.

Quando una persona impegnata finisce una lezione o altra attività ad alta priorità, si rende disponibile. A questo punto, se c'è una richiesta di lezione che può soddisfare, e il richiedente non è impegnato, può iniziare la lezione come insegnante.
Similmente, se c'è una sua richiesta di lezione che può essere soddisfatta da un'altra persona libera, può iniziare la lezione come studente.

Quando sono state dette tutte le cose richieste da una persona, e che l'altra persona è in grado di rispondere, si finisce la lezione, senza dover attendere che sia trascorso un tempo predefinito.

Con tale meccanismo, si evita che le persone perdano tempo in attesa di parlare con qualcuno.

## Rischi delle lezioni individuali e come evitarli

Tale meccanismo comporta alcuni rischi:
* Uno studente potrebbe dedicare molto tempo a insegnare e quindi troppo poco a studiare o a ricevere insegnamenti.
* Uno studente potrebbe dedicare troppo poco tempo ricevere insegnamenti da un professore, che sono i più efficaci.

Per evitare questi rischi si devono porre alcuni limiti:
* Un valore massimo per il numero di ore alla settimana che ogni studente può passare insegnando. Quindi, se uno studente ha già raggiunto tale limite, per il resto della settimana dovrebbe limitarsi a studiare e a ricevere insegnamenti.
* Un valore minimo per il numero di ore alla settimana che ogni studente può passare ricevendo insegnamenti individuali da un dato professore. Quindi, se uno studente è molto inferiore a tale limite, quel professore dovrebbe dare priorità a tale studente rispetto ad altri studenti.

## Quando una lezione deve essere tenuta da un professore, e quando da uno studente

Come abbiamo detto, le lezioni sicuramente preferibili sono le lezioni individuali tenute dai professori, ma tali lezioni sono disponibili in quantità molto limitata per ogni singolo studente.
Inoltre, le lezioni registrate tenute da professori e le lezioni individuali tenute da altri studenti hanno vantaggi e svantaggi.

Ciò solleva il problema di quando è opportuno ricorrere a una lezione individuale tenuta da un professore, quando a una lezione registrata tenuta da un professore, quando a una lezione individuale tenuta da uno studente, quando leggere un testo, e quando scrivere un saggio.

Quando uno studente inizia a studiare una materia, dovrebbe inizialmente incontrare un professore che imposta il suo piano di studi, consigliandogli le attività da svolgere, e in particolare quali lezioni registrate seguire.

A questo punto, lo studente dovrebbe alternare le varie attività: visione di tali lezioni registrate, lezioni individuali sullo stesso argomento da parte di altri studenti, lettura di testi, scrittura di saggi.

Più raramente, ma con una certa frequenza, lo studente dovrebbe parlare con il professore, chiedendogli chiarimenti sui punti oscuri che sono emersi dopo l'ultimo incontro, e consigli su come proseguire gli studi.

## Utilità dei test di competenza

Dopo aver ascoltato una lezione, è possibile che uno studente risponda a un questionario (o test) atto a certificare la comprensione degli argomenti della lezione.

Tale questionario ha ben quattro scopi:
* Ogni argomento può avere dei requisiti specifici, e quindi, prima di iniziare una lezione su tale argomento, si deve determinare se uno studente possiede o meno tali requisiti. Quindi lo studente dovrà rispondere ai questionari relativi a tali requisiti, e solo se le risposte sono soddisfacenti, potrà ricevere una lezione sull'argomento che ha tali requisiti.
* Quando uno studente ha bisogno di una lezione su un argomento, si deve determinare quali studenti sono in grado di impartire tale lezione. Gli studenti che hanno risposto soddisfacentemente al questionario relativo a tale argomenti, dovrebbero essere in grado di tenere una lezione su tale argomento.
* Dopo che uno studente ha seguito una lezione, potrebbe aver capito poco da tale lezione, e in tal caso avrebbe bisogno di ulteriori spiegazioni. Le risposte a un questionario su un argomento permettono di determinare se sono necessarie ulteriori lezioni su tale argomento.
* Rispondere a un questionario su un argomento è un modo di rafforzare le proprie conoscenze su tale argomento.

Un aspetto da tenere in considerazione è la persistenza della memoria. Appena dopo aver ascoltato una lezione, si ricordano molti dettagli, ma man mano che i giorni passano, molti ricordi svaniscono. Quindi, per certificare competenze realmente acquisite, il test di competenza deve essere eseguito alcuni giorni o, meglio, alcune settimane dopo aver seguito la lezione.
